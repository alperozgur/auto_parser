# Barış Pehlivan

### Yayımlanma tarihi: 2025-04-04

# 2911

“Akşam miting biterken Mansur
başkan konuşmasını sonlandırırken
yorulduğumuz için eve gitmek
istedik. Motosikletimiz yakında, İspark’taydı.
Polislere İspark’a nasıl gideceğimizi sorduk,
onlar da bizi yönlendirdi. Biz de giderken
karşı tarafta yaklaşık 15-20 kişinin gözaltına
alınmış olduğunu gördük. Biz yürürken bir
memur beni çağırdı. Ben de kaçmadan,
direnmeden yanına gittim. Yanına gidince
bizi barikatların üzerinden atlatarak
yanlarına aldı. Sonra bizi de ters kelepçe
yaparak gözaltına aldılar.”

Bu ifadeler Berkay Gezgin’e ait. Yani,
“Ekrem abi, her şey çok güzel olacak” diye
seslenerek seçim kampanyasının sloganı
haline gelen sözlerin sahibi 22 yaşındaki
gence. Şüpheli sandalyesinde olmasının
öyküsünü hâkime böyle anlatıyor. Hâkim
ise önemsemiyor, dakikalar sonra
cezaevine gönderiyor onu. Tıpkı yüzlerce
gence yapıldığı gibi...

Günlerdir tutuklu gençleri konuşuyoruz.
Gözaltında insan onurunu ayaklar
altına alan uygulamalara dair tanıklıkları
dinliyoruz. Tutuklu olarak konuldukları
koğuşlardaki şartlara isyan ediyoruz. Ne
desek eksik ne kadar itiraz etsek yetersiz.
Bununla birlikte bir başka açıya dikkat
çekmek istiyorum: 2911.

2911, Toplantı ve Gösteri Yürüyüşleri
Kanunu’nun numarası. Yani yüzlerce
gencin tutuklanmasına gerekçe gösterilen
yasa.

Ne diyor Recep Tayyip Erdoğan:
Türkiye’nin darbe anayasası kamburundan
kurtulmasının şart olduğunu uzun bir
süredir ısrarla dile getiriyoruz.

Ne diyor Devlet Bahçeli: Milli ve
kapsayıcı, demokratik yeni bir anayasa ile
darbe kalıntıları tamamen temizlenecektir.

İlk bakışta kulağa hoş geliyor.

İyi güzel de...

Bugün yüzlerce öğrencinin hapiste
olmasına gerekçe gösterilen 2911 sayılı
kanun 1983 yılında yürürlüğe girdi. Yani
“Darbe anayasasından kurtulmalıyız” diyen
iktidar, aynı darbenin ürünü olan yasayla
gençlerin hapiste olmasına itiraz etmiyor.

Tutuklama kararındaki “Kaçma şüpheleri
var” ve “Deliller henüz toplanmadı” gibi
gerçekle bağı olmayan gerekçelere hiç
girmiyorum bile.

Meselenin özeti şu:

Darbe ile mücadele de yolsuzlukla
mücadele de bu iktidara bırakılmayacak
kadar ciddi iştir. Zira, uyguladıkları kadim
bir istihbarat taktiğidir: Karşındakini aslında
kendi yaptığınla suçla!

