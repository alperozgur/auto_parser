# Barış Pehlivan

### Yayımlanma tarihi: 2025-04-02

# Tutuklu başkan için kritik rapor

Biliyorsunuz, Şişli Belediye
Başkanı Resul Emrah Şahan
“terör örgütüne yardım etmek”
suçlamasıyla tutuklandı. Bu tutuklamaya
gerekçe olarak da HTS raporları ve gizli
tanık beyanları öne sürüldü. Öğrendim
ki Şahan’ın avukatlarının talebiyle adli
bilişim mühendisi Tuncay Beşikçi
bir uzman raporu hazırlamış. Daha
önce Ergenekon’dan Balyoz’a FETÖ
kumpaslarını deşifre eden Beşikçi’nin
raporunda şu iki bulgu dikkatimi çekti:

1- Resul Emrah Şahan, HDP’nin
eski yöneticilerinden Azad Barış ile
irtibatla ve aynı baz istasyonundan
sinyal vermekle suçlanıyordu. Tuncay
Beşikçi ise raporunda özetle şöyle diyor:
“Baz istasyonu 0 ila 35km’lik bir alanı
kapsayabilir. Baz istasyonu verilerinin
bulunduğu HTS kayıtları ve bunların
analizinden elde edilen diğer deliller,
hiçbir şekilde hükme esas alınamaz. Zira
bu yönde çok sayıda Yargıtay kararı var.”

2- Şahan’ın tutuklanma gerekçesinde
bir de gizli tanık İlke’nin iddiaları
var. Garip olan şu ki gizli tanığın
söylediklerinin benzeri bundan bir
yıl önce sosyal medyada yayılmış ve
hatta AKP medyasında haber olmuş.
Yine Tuncay Beşikçi’nin raporundan
özetleyeyim: “Gizli tanık İlke’nin beyanları
28 Mart 2024 tarihli Sabah gazetesinde
yer aldı. Söz konusu haber kaynağı ise
‘Kuşçubaşı Eşref’ isimli (@kuscusencer) X
kullanıcısı. Resul Emrah Şahan bu yayınlar
hakkında 1 gün sonra suç duyurusunda
bulundu ve bilişim suçları soruşturma
bürosunca soruşturma başlatıldı. 18 Ekim
2024 tarihinde ise kimlik bilgileri tespit
edilemeyen Kuşçubaşı Eşref’in hakkında
daimi arama kararı çıkartıldı.”


### İLK KEZ GÖRÜLEN UYGULAMA

İBB soruşturmasında dört gizli
tanığın olduğunu sorgulardan gördük.
AKP medyasından ise şunu öğrendik:
Dosyada açık isimleriyle 13 kişi de tanık
olarak var.

Gelin görün ki...

Emniyet ve savcılık sorgularında iddia
edildiği gibi tanıkların isimleri yok. İsmi
belirsiz şekilde “tanık ifadesinde” diye
sorular var tüm şüphelilere.

Basit dille anlatırsam; tanıklık
meselesine dair hukuki altyapı Ceza
Muhakamesi Kanunu’nda (CMK) yazar.
CMK’nin 58. maddesinin 2. fıkrasında
şunu görürüz: “Tanık olarak dinlenecek
kişilerin kimliklerinin ortaya çıkması
kendileri veya yakınları açısından ağır bir
tehlike oluşturacaksa kimliklerinin saklı
tutulması için gerekli önlemler alınır.”

İşte bu bölüm zaten gizli tanıklar için
var. Yani tanık tehlike görüyorsa gizlenir.
Onun da yani gizli tanıklığın da ayrı bir
kanunu bulunuyor. Adı da 5726 sayılı
Tanık Koruma Kanunu. Zaten CMK’de de
buna atıf yapılır: “Kişinin kimliğinin saklı
tutulması veya güvenliğinin sağlanması
hususunda alınacak önlemler, ilgili
kanunda düzenlenir.”

Özetle...

Bir kişi açık tanık ise şüpheliler
onun adını daha tutuklanmadan önce
bilmeliydi. Gizli tanık ise kod adları ile
soru sorulabilirdi.

Öyle ya, belki de o açık tanıkların
isimleri ortaya çıksa sorgusu yapılanlar
daha önemli detayları anlatabilirdi. Ya
da varsa husumetleri olduğunu ortaya
koyabilirdi.

Yani...

Yanisi şu: Gizli tanıklık meselesini
bu memlekete Fethullahçılar getirdi.
Amaçları kumpas davalarını kolay
yürütmekti. Yalan yok, açık tanıkların
ismini gizlemek onların bile aklına
gelmemişti.

