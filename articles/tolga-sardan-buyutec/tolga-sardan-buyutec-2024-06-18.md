# Tolga Şardan

### Yayımlanma tarihi: 2024-06-18

# İçişleri Bakanlığı soruşturma başlattı: Seçim döneminde Altınok'a çalışan AKP seçim araçlarının benzini belediyeden alınmış


### Televizyon ve radyoya 3.5 yıl içinde 4.5 milyon liralık alt yapı harcaması yapıldı. Ayrıca, Altınok'un büyükşehir belediyesine aday olmasıyla birlikte matbaa işleri ve ilçedeki büyük ilan panolarına yönelik bütçeden yüklü harcama yapıldığı iddia ediliyor



Yerel seçimlerden sonra gündeme gelen önemli konu başlıklarından birisi, el değiştiren belediyelerin durumu hiç kuşkusuz.

Özellikle Cumhur İttifakı'nda olup da muhalefete geçen belediye yönetimlerinin hâli ortada.

Mali tablolarının yanında şimdiye kadar gerçekleştirilen pek çok usulsüz iş ve işlemlerin tespiti sonrasında Ankara'ya yani İçişleri Bakanlığı'na bildirimlerde bulunulmaya başlandı.

Böylesi belediyelerin arasında öne çıkanlardan birisi Ankara'nın Keçiören Belediyesi.

Keçiören Belediyesi, son dönemde sadece Ankara için değil, ülkenin genel siyaseti için de önemli.

Şöyle ki; 1983'ten bu yana sadece bir dönem sola oy verdi ilçe seçmeni.

SHP'li Hamza Kırmızı 1989 - 1994 yılları arasında görev yapan soldan tek belediye başkanı.

İlçenin, 1983'te ilçe belediyesi olmasıyla başlayan siyasi dönemde gerek ilk belediye başkanı Melih Gökçek, gerekse tam dört dönem önce MHP'den sonra da AKP'den belediye başkanlığı yapan Turgut Altınok, ülkenin genel siyasetinde tanınan isimlerden oldu.

31 Mart seçimiyle birlikte ilçe yıllar sonra bir kez daha tercihini soldan yana kullandı.

CHP'den aday olan Mesut Özarslan, belki de sürpriz sayılacak bir sonuçla ilçenin yeni belediye başkanı seçildi.


### Kamera kayıtları müfettişin bilgisayarında

Yeni Başkan Özarslan, her ne kadar siyasi geçmişi sağdan olsa da Altınok dönemini mercek altına aldı.

Özarslan'ın yaptığı ilk tespitlerin ardından İçişleri Bakanlığı, eski dönemle ilgili sessiz sedasız soruşturma başlattı, geçtiğimiz günlerde.

Belediyenin, bakanlığa yaptığı başvuru sonrasında görevlendirilen Mülkiye Başmüfettişi çok önemli tespitlerde bulundu.

Belediyedeki bakanlık soruşturması devam ederken; müfettiş siyasi skandala neden olacak bir sürecin ipucuna ulaştı.

Aslında ipucundan daha çok belgesi demek daha doğru olacak.

Aldığım bilgiye göre; Keçiören Belediye Başkanı iken, AKP'den Ankara Büyükşehir Belediye Başkan Adayı olarak hedef büyüten Turgut Altınok'un yerel seçimler döneminde siyasi çalışmalarında kullandığı AKP'ye ait parti araçlarının akaryakıtının belediyeden karşılandığı belirlendi.

Belediyenin Ovacık'taki Ulaştırma Hizmetleri Müdürlüğü yerleşkesindeki tesiste belediyeye ait iş makineleri ve araçlarına sevkiyatı yapılan akaryakıtın, Altınok'un propaganda faaliyetlerinde görev alan seçim araçlarına da kullandığının kamera kayıtlarına ulaşıldı.


### İmza yetkisine sahip müdür açığa alındı

Üstüne üstlük; seçim araçlarının akaryakıtlarının, belediyeye ait araçların plakası üzerinden depolarının doldurulduğu tespit edildi.

Sürecin ortaya çıkmasıyla birlikte belediyede soruşturmaya başlayan İçişleri Bakanlığı müfettişi, belediyenin Temizlik ve Ulaştırma Müdürü S.K.'yı açığa aldı. Belediyedeki iş bölümü çerçevesinde söz konusu uygulamayla ilgili imza yetkisinin S.K.'da olması nedeniyle açığa alma işleminin gerçekleşti.

Bu arada, Altınok için siyasi faaliyet gösteren AKP'nin seçim araçlarına verilen akaryakıtın mali değerinin yaklaşık 6 milyon lira olduğu belediye kaynaklarınca ifade ediliyor.

Soruşturma kapsamında İçişleri Bakanlığı müfettişi, Altınok'un yakın ekibinde yer alan başkan yardımcısı Kazım Kabadayı ile bazı yöneticilerin ifadesini aldı.

Mevcut Ankara Büyükşehir Belediye Başkanı Mansur Yavaş'ın karşısına iktidarın adayı olarak çıkan Altınok, seçim döneminde katıldığı bir televizyon programındaki, "Beytü'l - mal'a el süren, rüşvete karışan, sağ kolum olsa da sol kolum olsa da keser atarım" sözleri halen zihinlerde!

Bilmeyenler için ekleyim; Beytü'l – mal, İslam devletlerinde, devlet hazinesi demek.

Altınok'un, belediyeye ait akaryakıtın partisinin seçim araçlarına doldurulmasını hangi ölçekde değerlendiriyor, merak konusu.


### Televizyon ve radyo kanalına yapılan dikkat çekici harcama

Keçiören Belediyesi'nde yaşananlar sadece bu konuyla sınırlı değil.

Altıok döneminde tanıtım ve medya faaliyetleri de yine müfettiş incelemesinde.

Müfettiş, bu konudan sorumlu başkan yardımcısı Sabiha Akdemir'in ifadesine başvurdu.

Akdemir'in ifadesinin alınmasının gerekçesi, sorumluluk alanındaki harcamaların yüksek oluşu.

Belediye kaynaklarından edindiğim şu bilgileri paylaşayım:

Akdemir daha önce TRT Genel Müdürlüğü personeliyken, Altınok'un yönetimindeki Keçiören Belediyesi'ne geçiş yaptı.

Burada yine Altınok tarafından başkan yardımcısı yapıldı. Belediyenin basın yayın tanıtım faaliyetlerinin başında yer buldu.

Akdemir'den önce belediyedeki 7 kişilik basın yayın ekibi 170 kişiyi aştı. İlçe belediyesi olmasına rağmen Altınok'un talimatıyla Angara Tv ve Angara Radyo'yu kurulmasından görev aldı.

Genişleyen personelin maaşları belediye şirketi üzerinden ödenmeye başlandı.

Televizyon ve radyoya 3.5 yıl içinde 4.5 milyon liralık alt yapı harcaması yapıldı.

Ayrıca, Altınok'un büyükşehir belediyesine aday olmasıyla birlikte matbaa işleri ve ilçedeki büyük ilan panolarına yönelik bütçeden yüklü harcama yapıldığı iddia ediliyor.


### Altınok'un ekibi Bala'ya geçti!

Seçim sonuçlarıyla, hem Altınok'un hem de AKP'nin büyükşehir ve Keçiören Belediyesi'ni kaybetmesiyle birlikte, eski ekip sıkıntıya girdi.

Yeni Başkan Özarslan'ın, Altınok'un döneminde görev yapan ve emeklilik yaşı henüz dolmamış birim müdürlerini kızağa çekmesiyle, eski Başkan Yardımcısı Kazım Kabadayı ve Sabiha Akdemir de görevden alındı.

Bu durum üzerine aynı zamanda Balalı olan Altınok, AKP'den Bala Belediye Başkanı seçilen Ahmet Buran'ı devreye soktu.

Buran'ın Keçiören Belediyesi'nden Bala'ya almak istediği Kabadayı ve Akdemir'e, Özarslan önce onay vermedi. Daha sonra verilen onayla beraber Kabadayı ve Akdemir, Bala Belediyesi'ne geçti.

İddiaya göre, aralarında Kabadayı ve Akdemir'in de bulunduğu bazı personelin Bala Belediyesi'ne getirilmesi, belediye meclisinin tepkisine neden oldu. Gelen yeni personelin SGK bedeliyle birlikte yaklaşık 500 bin liralık yük getirmesi, Buran'ı zor durumda bıraktı.


### Altınok evini taşıdı mı?

Bu arada, seçimden çifte yenilgiyle çıkan Altınok'un Keçiören'deki evinden Dikmen'e taşındığı ifade ediliyor.

Altınok'un yakın çevresinde yakın zamanda Cumhurbaşkanlığı bünyesinde bir görev alacağı şeklinde bilgilendirme yaptığı siyasi kulislerde konuşulanlardan.



