# Çiğdem Toker

### Yayımlanma tarihi: 2024-10-18

# Atatürk Havalimanı ve bitmeyen kamu zararı


### İki buçuk yıl önce yapılan ilk ihalede Yapı ve Yapı’nın verdiği yaklaşık 2 milyar 175 milyon TL’nin ne kadarının harcandığı şu anda bilinmiyor. Yeni ihaledeki teklif kabul edilirse, bir Millet Bahçesi için harcanan ve şirketlere giden 5 milyar TL’nin, neye değip değmediğini, ihaleyi yapanlar ile ekonomiyi yönetenler herhalde bizden iyi biliyordur



İBB’nin açtığı dava sonucu, ihalesi iptal edilen Atatürk Havalimanı Millet Bahçesi için açılan ikinci ihale sonuçlanmak üzere.

Ulaştığım bilgiye göre TOKİ’nin e-ihale yoluyla teklif topladığı Atatürk Havalimanı Millet Bahçesi’nde en uygun teklif, 2 milyar 250 milyon TL ile Özülke İnşaat’tan geldi. (Özülke İnşaat, deprem konutları ihalelerinde haberlere konu olan Maksem İnşaat ile aynı grupta)

Atatürk Havalimanı, İstanbul Havalimanı’na feda edilerek kapatıldı. Covid döneminde bir kısmına hastane yapıldı. Kalan arazi için açılan ilk ihaleyi Yapı ve Yapı şirketi aldı. Şirket, ihale tam sonuçlanmadan zemini kırma işlemlerine girişmişti. AKP iktidarı, Atatürk Havalimanı’nın bir kısmını yalnızca “devlet büyükleri” için, gerektikçe kullanmayı sürdürüyor (Bu gelişmelerin tamamını Mayıs 2022’den başlayarak bir dosya halinde Sözcü’de yazmıştım.)

İBB’nin bu ihale aleyhine açtığı davada Danıştay iptal kararı verdi ancak bu karar, büyük gecikmeyle, yani iş işten çok geçtikten sonra gelmişti.

TOKİ, Eylül ayı başında Kamu İhale Kurumu bülteninde, 2024/1149168 ihale kayıt numarasıyla bir ihale ilanı yayımladı. “İstanbul Atatürk Havalimanı Millet Bahçesi ve Millet Bahçesine Ait Sosyal Donatılar İnşaatları İle Altyapı ve Çevre Düzenlemesi İkmal İnşaatı” başlıklı ihalenin 30 Eylül’de yapıldığını öğrendim.

“İstanbul Atatürk Havalimanı Millet Bahçesi ve Millet Bahçesine Ait Sosyal Donatılar İnşaatları İle Altyapı ve Çevre Düzenlemesi İkmal İnşaatı” başlıklı ihalenin 30 Eylül’de yapıldığını öğrendim.

e-ihale olarak yapılan ve kimlerin hangi teklifle katıldığı açıklanmayan ihaleye katılan firmalar ile teklifleri şöyle:


### TOKİ Çevre Şehircilik ve İklim Değişikliği Bakanlığı

İstanbul Atatürk Havalimanı Millet Bahçesi ve Millet Bahçesine Ait Sosyal Donatılar İnşaatları ile Altyapılar ve Çevre Düzenlemesi İkmal İşi:

Yaklaşık değer: 2 milyar 102 milyon 394 bin 485 TL, 66 kuruş

Firma adı                                          Teklif tutarı                                       İndirim (yüzde)

Özülke İnşaat                                2.250.000.000,00                                    -7,02

Aydur İnşaat                                  2.298.000.000,00                                    -9,30

Mustafa Ekşi İnşaat                     2.350.000.000,00                                    -11,78

Gürtaş Yapı                                    2.750.000.000,00                                    -30,80

Yapı ve Yapı İnşaat                       3.857.000.000,00

-83,46

Kuzu Toplu Konut                         6.800.000.000,00                                    -223,44

Atatürk Havalimanı’na Millet Bahçesi yapmak için düzenlenen, Yapı ve Yapı’nın üstlendiği ilk ihale, 21/b usulü, yani şirketler davet edilerek yapılmıştı. Yapı ve Yapı şirketi bu ihaleyi 2 milyar 174 milyon 978 bin TL teklifle üstlenmişti. İBB’nin ihalenin iptali istemiyle açtığı davada, Danıştay bir yıl önce, kesin iptale karar vermişti.

Kararda, idarelerin ihalede 21-b usulünü seçmesi için ön koşul niteliğinde olan “ivedilik” unsurunun bu ihalede gerçekleşmediği vurgulanmış, bir projenin Cumhurbaşkanlığı icraat programına konulmasının, bu ivediliği sağlamaya yetmeyeceği kayıt düşülmüştü.


### İki yılda iki ihalede 5 milyar

TOKİ’nin sonuçlandırmak üzere olduğu, yukarıda bilgilerini paylaştığım yeni ikmal ihalesini, ilk ihaledeki gibi 21/b usulüyle değil açık usule göre yaptığı belirtiliyor. Böylece, Danıştay’ın iptal gerekçesine uyulmuş gibi görünüyor.

Ancak bu durum, Atatürk Havalimanı cephesinde, kamu kaynaklarının çok büyük zarara uğratıldığı gerçeğini değiştirmiyor. İki buçuk yıl önce yapılan ilk ihalede Yapı ve Yapı’nın verdiği yaklaşık 2 milyar 175 milyon TL’nin ne kadarının harcandığı şu anda bilinmiyor. Yeni ihaledeki teklif kabul edilirse, bir Millet Bahçesi için harcanan ve şirketlere giden 5 milyar TL’nin, (ayrıca 2022’deki ilk ihalede teklifin dolar cinsinden karşılığı, o günkü kurla 142 milyon dolardı) neye değip değmediğini, ihaleyi yapanlar ile ekonomiyi yönetenler herhalde bizden iyi biliyordur.

