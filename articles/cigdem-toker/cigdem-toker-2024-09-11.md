# Çiğdem Toker

### Yayımlanma tarihi: 2024-09-11

# Vahdettin Köşkü'nde Kalkınma Fonu


### Vahdettin Köşkü'nde kurulan TVF'nin Büyüme ve Kalkınma Alt Fonu isimli yeni operasyonu ile 12-13 Eylül Dubai ve Abu Dabi'deki görüşmeler arasındaki bir bağlantı olup olmadığını ama daha önemlisi bunun Türkiye'nin kalkınmasına SOMUT faydasını bakalım bize kim anlatacak



Türkiye'de bir yılı aşkın süredir, uygulayıcılarının deyişiyle rasyonel politikalar yürürlükte. Bu politikaların temel ayağını da dezenflasyon süreci oluşturuyor. Toplumun önemli bir kesimine hayatı dar eden, bireyleri ağır bunalımlara sürükleyen yüksek enflasyona, bizatihi bu iktidarın yol açtığına hiç değinilmeden ve bu çıplak gerçek ısrarla örtülmeye çalışılarak yapılıyor üstelik bu.

Riya dolu bir söylemle yürütülen enflasyonun düşürülme sürecinde, bittiği söylenen geçiş döneminin ardından girdiğimiz ikinci aşamada; çalışma hayatına, ücretlere dönük sert bir kemer sıkma politikası uygulanıyor.

Bu yapılırken de satın alma gücü düşürülen çalışanların Anayasal sınırlar içindeki hak arayışları güvenlik güçlerinin zor ve baskısıyla karşılaşıyor. Beri yanda yaşam alanları, enerji ve inşaat şirketleri tarafından "kalkınma" masalıyla yağmalanan yerlerde yaşayan halkın itirazları da yine sertlikle bastırılıyor.

Bütün bunlar ekonomiyi yönetenlerin umurunda değil. (Olsa da dile getirme "lüksleri" yok.) Onlar ofislerinde Cumhurbaşkanı Erdoğan'ın tam destek verdiğini her fırsatta söz ettikleri rasyonel politikaları uygulamakla meşgul. Misal geçenlerde Orta Vadeli Program (OVP) açıklandı. Bir ay sonra da TBMM'ye bütçe gelecek. Fakat ne olursa olsun bunlar ekonomi yönetiminin görünen yanı. Yani içeriği çalışanlara, emekliye, okula aç giden çocuklara faydasız olsa da neler yapıldığını gördüğümüz bir kısmı var ekonominin.


### TVF yine operasyon yaptı

TVF yine operasyon yaptı

Bir de teorik olarak ekonomi yönetimi içinde yer almakla birlikte, kamusal denetimle bağlı olmayan - bağlıymış gibi görünüp gereklerini yerine getirmediği Plan Bütçe Komisyonu tutanaklarıyla sabit bir kurum var: Adı Türkiye Varlık Fonu (TVF). Bundan sekiz yıl önce kurulduğunda, yasayla tanınan olağanüstü yetkiler dolayısıyla, "ikinci Hazine" denilen TVF hakkında, Hazine ve Maliye Bakanı Mehmet Şimşek'ten ya da Cumhurbaşkanı Yardımcısı Cevdet Yılmaz'dan kamuya açık platformlarda herhangi bir bilgilendirme gelmez. Bir anonim şirket olan TVF'nin başkanlığını Cumhurbaşkanı Erdoğan'ın yapmasıyla bağlantılı olsa gerek bu durum.

TVF yarın ve sonraki gün (12- 13 Eylül) Dubai ve Abu Dabi'de sabit getirili menkul kıymet yatırımcılarıyla yüz yüze görüşmeler yapacakmış. Bloomberg'ine haberine göre, TVF, İstanbul Finans Merkezi (İFM) ile birlikte üste düzey bir heyet tarafından temsil edilecekmiş. Talebe bağlı olarak, yatırımcılarla uzaktan toplantılar da gerçekleştirilecekmiş.


### Vahdettin Köşkü'nde kalkınma fonu

Vahdettin Köşkü'nde kalkınma fonu

Haberi okuyunca TVF'nin son dönem operasyonu olup olmadığını öğrenmek için Ticaret Sicili'ne baktım. TVF'nin Başkan Recep Tayyip Erdoğan başkanlığında 7 Ağustos'ta Vahdettin Köşkü'nde toplanarak aldığı kararları gördüm. (

Yönetim Kurulu üyeleri, Prof. Dr. Erişah Arıcan, Alpaslan Çakar, Ahmet Burak Dağlıoğlu, Rifat Hisarcıklıoğlu, Fuat Tosyalı, üye ve genel müdür Salim Arda Ermut'un katılımıyla.)

Sadeleştirerek anlatmaya çalışayım:

TVF, "Alt Fonların Birleştirilmesi" konu başlığıyla, Vahdettin Köşkü'nde yaptığı toplantıda TVF Büyüme ve Kalkınma Alt Fonu kurmuş.

Ancak bu fon, aslında yepyeni bir fon olmayıp mevcut fonların birleşmesi, tasfiyesi ve ünvan değişikliğiyle oluşturulmuş.

Yeni kurulan TVF Büyüme ve Kalkınma Alt Fonu,

TVF İstanbul Finans Merkezi Gayrimenkul Yatırım Alt Fonu'nun ünvan değiştirmiş hâli.

Ticaret Sicil'de kayda geçen kararlara göre:

- 2017'de kurulan TVF Lisans ve İmtiyaz Alt Fonu ile TVF Maden Fonu, TVF İstanbul Finans Merkezi Gayrimenkul Yatırım Alt Fonu bünyesinde birleştirildi.

- Birleşmeye konu iki fon (TVF Lisans ve İmtiyaz Alt Fonu ile TVF Maden Fonu) tasfiye edilerek, sicilden terkin edildi.

- TVF İstanbul Finans Merkezi Gayrimenkul Yatırım Alt Fonu ünvanı, TVF Büyüme ve Kalkınma Alt Fonu olarak değiştirildi.

- Yeni kurulan TVF Büyüme ve Kalkınma Alt Fonu'nun Yatırım Komitesi Başkanlığı'na TVF Başkanvekili Erişah Arıcan getirildi

Bu arada yeni adı Büyüme ve Kalkınma Fonu'na dönüştürülen TVF İstanbul Finans Merkezi Gayrimenkul Yatırım Alt Fonu'nun başına gelen ilk isim değişikliği olmadığını not düşelim. Yeni TVF Büyüme ve Kalkınma Alt Fonu'nun orijinal ilk adı TVF Kobi Finansman Alt Fonu'ydu.

2 Eylül 2024 tarihli Ticaret Sicil Gazetesi'nde yayımlanan karara göre, yeni alt fonun portföy saklama hizmetini Ziraat Bankası yapacak. Yatırım Komitesi de Erişah Arıcan, Salim Arda Ermut, Mahmut Kayacık'tan oluşuyor. Portföy yöneticisi Can Sümer.


### * * *

Finansal piyasaları etkinleştirmek, yatırımları çekmek için faaliyet gösterdiği söylenen TVF'de bu son operasyonun ekonomiye faydasını Hazine ve Maliye Bakanı Şimşek açıklar mı? Keşke açıklasa ama... Hazine'nin fiilen alternatifi gibi çalışan TVF konusunda soruları doğrudan yanıtlamak o kadar kolay değil.

TVF'ye katıldıktan sonra PTT'nin, BOTAŞ'ın, Çaykur'un kârlılıklarının neden azaldığı sorularına yıllardır yanıt getiren yok. İktidar medyasının düzenlediği seminer ve toplantılarda sunumlar yapan TVF yetkililerine de bu sorular açık alanlarda sorulamıyor.

Vahdettin Köşkü'nde kurulan TVF'nin Büyüme ve Kalkınma Alt Fonu isimli yeni operasyonu ile 12-13 Eylül Dubai ve Abu Dabi'deki görüşmeler arasındaki bir bağlantı olup olmadığını ama daha önemlisi bunun Türkiye'nin kalkınmasına SOMUT faydasını bakalım bize kim anlatacak.

