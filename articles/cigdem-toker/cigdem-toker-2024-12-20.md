# Çiğdem Toker

### Yayımlanma tarihi: 2024-12-20

# Adalet, hakikat, dezenformasyon


### Yargıtay 3. Ceza Dairesi’nin verdiği, Atatürk Havalimanı’nda düzenledikleri bombalı saldırı nedeniyle 46’şar kez ağırlaştırılmış müebbet hapis cezasına mahkûm olan 6 IŞİD’linin tahliye kararı, ilk derece mahkemesinde yeniden görülecek. Teorik olarak mahkemenin, temyiz kararına direnme hakkı bulunuyor. Ancak o tarihte, yani davanın yeniden görüleceği tarihte, tahliye edilen IŞİD sanıklarının bulunup bulunmayacağı da belirsiz

Alican Uludağ

imzasıyla Now TV’de yayımlanan haber, kötü bir şaka gibiydi ama hakikatin ta kendisiydi.

Bundan sekiz yıl önce (28 Haziran 2016) Atatürk Havalimanı’nda düzenledikleri bombalı saldırı sonucu, 45 kişinin ölümüne yol açan ve 46’şar kez ağırlaştırılmış müebbet hapis cezasına mahkûm olan 6 IŞİD’li, Yargıtay kararıyla tahliye edilmişti.

Yepyeni tarihli bir karardı: 12 Aralık 2024.

Yargıtay 3. Ceza Dairesi, istinafın onadığı ilk derece mahkemesi kararını bozarken, “hakkaniyete uygun değil” demişti. Bozma gerekçesi olarak 45 kişiyi öldürmek ve Anayasal düzeni ihlalden değil örgüt üyeliğinden yargılanmaları gerektiğini bildirmişti.

Tutuklulukta geçen sürenin dikkate alınması istenerek derhal tahliye denilmişti.

* * *

IŞİD, Birleşmiş Milletler (BM), Avrupa Birliği (AB) başta olmak üzere, çok sayıda ülke ve uluslararası örgüt tarafından terör örgütü kabul ediliyor.

Gelinen eşikte, vatandaşların, vatandaşlardan oluşan geniş kitlelerin adalete duyduğu inancın sarsılması belli ki önemsenmiyor. Vahşice öldürülen 45 kişinin ailelerinin, yakınlarının neler hissedeceği ise hiç.

Kelimenin gerçek anlamıyla -dış dünyada değilse bile- yüreklerde akıllarda “infial” doğuran bu kararın, enine boyuna tartışılması meşrudur. En çok da kararın, dairenin olağan iş akışında, kendi prosedürü için alınıp alınmadığı sorusu…

Daha açık anlatımla, 12 Aralık 2024 tarihli bu kararın, Suriye’de 8 Aralık’ta devrilen Esad rejimi ardından HTŞ’nin yönetime geçmesi ile bağının olup olmadığı, izah gerektiren önemli boyutlardan biridir.

Aslında, adaletin, -ne yazık ki- konjonktürel politik çıkarlara göre araçsallaştırılması, Türkiye’de ilk kez rastlanan bir durum değil. Daha önce de yine ağırlaştırılmış müebbet hapis cezasına mahkûm Hizbullahçıların, AKP iktidarı ile HÜDA-PAR yakınlaşması sonrası “sessiz sedasız” salıverildiği ortaya çıkmıştı.

Yargıtay 3. Ceza Dairesi’nin verdiği bu karar, ilk derece mahkemesinde yeniden görülecek. Teorik olarak mahkemenin, temyiz kararına direnme hakkı bulunuyor. Ancak o tarihte, yani davanın yeniden görüleceği tarihte, tahliye edilen IŞİD sanıklarının bulunup bulunmayacağı da belirsiz.


### Hangi dezenformasyon?

Alican Uludağ imzalı haberin Now tv’de yayımının ardından, Dezenformasyon Merkezi çok enteresan bir açıklama yaparak, “tahliye edilenler failler değildir” dedi ve “asılsız iddialara itibar edilmemesini” istedi.

Varlık nedeni dezenformasyonu önlemek olan bir “merkez”, kelime oyunlarıyla, yanıltıcı bilgi yayıyordu. Çünkü salıverilen sanıkların 5’i, bu saldırıya doğrudan ortak olmaktan yargılanmıştı. Alican Uludağ, medya hesabında bu gerçeğin altını çizerken, devletin ajansı Anadolu Ajansı’nın haberini referans gösterdi.

22 Haziran 2022 tarihli o haber halen erişilebilir bir biçimde yayında.

Dezenformasyon Merkezi’nin, “asılsız iddialar” nitelemesiyle maddi bir belgeye dayanan Yargıtay kararı haberini sanki gerçekdışıymış gibi gösteren sosyal medya açıklamasına karşın, hangi failin hangi suçlamayla yargılanıp mahkûm olduğuna ilişkin ayrıntıların yer aldığı AA haberinin tamamını yeniden paylaşmak elzemdir.


### AA’nın Atatürk Havalimanı saldırısı haberi

Terör örgütü DEAŞ üyesi üç canlı bombanın 28 Haziran 2016'da düzenlediği; 45 kişinin ölümüne neden olan saldırıya ilişkin davada, 6 sanık 46'şar kez ağırlaştırılmış müebbet ve toplam 2 bin 604 yıl hapis cezası aldı, 26 sanık beraat etti.

Başak Akbulut Yazar, Melike Gallenkuş |28.06.2022 - Güncelleme : 28.06.2022

Belki çok uzamış bir yazı oldu ama gerçekliğe ulaşmanın giderek zorlaştığı bir çağda, yanıltıcı bilginin odağı olmamak, daha fazla çabayı gerektiriyor.

AA haberini olduğu gibi alıntılamamın nedeni, hakikatin, dolayısıyla kimi zaman adaletin de üzerine sis perdesi atma girişimlerine karşı bir de buradan kayıt düşmektir.

