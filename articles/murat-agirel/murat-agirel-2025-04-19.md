# Murat Ağırel

### Yayımlanma tarihi: 2025-04-19

# Bursa Şehir Hastanesi

Bergama’da Asklepion’u sanırım
birçok okuyucum bilir. Henüz
keşfetmemiş, ziyaret etmemiş,
üzerine bir okuma yapmamış
okuyucularım için ziyaret etmelerini,
incelemelerini öneririm.

Pergamon’u ziyarete gittiğiniz sırada
mutlaka uğramanızı tavsiye ederim.

Herkes İstanköylü Hipokrat’ı bilir
ama Bergama’daki Asklepion yerleşkesi
size tıp biliminin bu topraklarda nasıl
doğduğunu anlatıyor. Sadece birkaç antik
sütun ve tedavi odalarından ziyade 2500
yıl önce ortaya çıkmış bir bakış açısını da
sunuyor.

Asklepion’da Pergamonlular insanlığa
faydalı olmak için ölümsüzlüğü arıyordu.

Gelin zamanda biraz ilerleyip 2500 yıl
geçmişten bugüne gelelim.

Fakat çok uzağa değil, ölümsüzlüğe
ulaşmak için kurulan Asklepion’dan
sadece 230 kilometre kuzeye gidelim.

Bu bir yozlaşmanın hikâyesidir.

Yer: Bursa Şehir Hastanesi.

İddianame no: 2024/5603

Tarih: 23 Ekim 2023

Son yıllarda devlet hastaneleri ve şehir
hastanelerinden çıkarılarak piyasaya
sürülen ilaçlar ve medikal malzemeler
ile ilgili vakaların yaşandığı duyuluyor ve
iddia ediliyordu.

Şimdi bu iddiaların ete kemiğe
büründüğü bir vaka ile karşı karşıyayız.

İddianameye göre olay bir ihbar ile başlıyor.
Bursa Kom Şube Müdürlüğü’ne ecza
deposunda çalıştığını söyleyen M.K. isimli
bir vatandaş geliyor.

Yaptığı ihbarda, ABD’den ithal edilen bir
medikal ürünün tek distribütörü olduğunu,
İstanbul bayisinin kendisini arayarak
ithal ettiği bir ürünün, bayisi olmayan,
bir başka firma tarafından kendisine yarı
fiyatla satılmaya çalışıldığını bildirmesini
anlatıyor.

Ürün takip sistemi (ÜTS) üzerinden lot
kontrolü yapıldığında ürünlerin Devlet
Malzeme Ofisi’ne ihale yolu ile satıldığını,
stoklarda olması gereken ürünlerin
piyasada olduğunu tespit ediyor.

Sonrasında araştırmasını derinleştiriyor
ve bu ürünlerin Bursa Şehir Hastanesi’ne
çıkışının yapıldığını ancak bu ürünlerin
piyasada yarı fiyata satılmaya çalışıldığını
öğreniyor. Bunun mümkün olamayacağını
anlatıyor.

Daha kötüsü bu ürünlerin çalındığını
belirtip ifade veriyor.

KOM şube bunun üzerine durumu bildiren
bayi ile de görüşüyor ve ifadesini alıyor.

Sonrasında fiziki takip başlıyor.

Hastanelerdeki görüntüler alınıyor, iddia
edilen süreç analiz ediliyor ve neticesinde
gerçekten soygun tespit ediliyor.

Firmanın Devlet Malzeme Ofisi’ne
kestiği faturalar, ÜTS üzerinden ürünlerin
nereye gittiği resmi belgeler ile tespit
ediliyor. Bağlantılar tespit edildikten
sonra ürünlerin depodan çıkarılışı,
hastane otoparkında ürünlerin teslimatı
belirleniyor. Tespit edilen araca, depolara
baskın yapılıyor.

Sağlık Bakanlığı müfettişleri de konu
hakkında rapor düzenliyor.

Raporun 49. sayfasında ilaç ve sarf
malzemelerinin depoda olması gerekirken
nasıl piyasaya satışa sunulduğu
araştırılmış.

T.S. isimli memurun hastalar üzerinden
geriye dönük, kullanılmış gibi malzeme
düşümü yaptığı, kamuyu zarara uğrattığı
tespit edilmiş.

410 hasta dosyası içerisinde 305
hastanın üzerinden “ameliyathane
ilaç ve tıbbi sarf malzeme formu”nda
kullanıldığına dair kayıt olmadığı halde
malzeme düşümünün yapıldığı tespit
edilmiş.

Yani ameliyat olan hastalara,
malzemeler sanki kullanılmış gibi kayıt
tutulmuş. Kayıt yapıldıktan sonra ürünü de
satılmak üzere özel şirket yetkilisine teslim
etmişler. Bunu kamera görüntüleri ile de
sabit hale getirmişler.

Müfettiş raporunda bazı isimler için
devlet memurluğundan çıkarılma ve
kınama cezası istenmiş.

Savcı, Bursa Şehir Hastanesi
envanterinde bulunan ve kendi
zimmetinde olan medikal tıbbi ürünleri
bazı memurların usulsüz bir şekilde
hastaneden çıkarıp C.I. isimli kişiye
para karşılığında satarak haksız kazanç
sağladığını belirtmiş.

Dahası kamunun zarara uğradığını,
tespit edildiği kadarı ile el konan ürünlerin
8-9 milyon TL değerinde olduğu tespit
edilmiş ve cezalandırmaları istenmiş.

Dava devam ediyor. Deliller, faturalar,
sistem üzerindeki kayıtlar, ilaçların
devredilmesi gibi somut olguların tamamı
toplanmış.

Benim aklıma takılan soru şu...

Bu sadece Bursa Şehir Hastanesi’nde
yaşan tek bir durum.

Ya diğer hastaneler?

Sahte doktorları, diplomasız ameliyata
girenleri, hastane çetesini, ilaç şirketlerinin
ağına düşmüş hastane yönetimlerini,
gerek olmadığı halde ilaç yazan doktorları
görünce tam tersi işini hakkıyla yapan
hekimlere yönelik ağır şiddet bizi bir
keşmekeşin içine sokuyor ve ortaya çok
karanlık bir tablo çıkıyor.

Tıp bilimin doğduğu topraklarda onu
ellerimizle öldürüyoruz.

Kadim topraklarda mağara dönemini
yaşıyoruz...

