# Murat Ağırel

### Yayımlanma tarihi: 2024-07-15

# İddianamenin ayrıntıları

Bir önceki yazımda Polat
davasının iddianamesini
kaleme almıştım.

İddianamede o kadar eksiklik
ve o kadar çok şaşırtan bilgi var
ki elimden geldiğince anlatmaya
çalışacağım.

Polatlar ile ilgili iddianamede
“Yasadışı sanal bahis,
dolandırıcılık ve vergi
usulsüzlükleri-suçları dolayısıyla
temin edilmiş paraları kurulan
sistem içerisinde eritip aklamaya
çalıştığı...” iddiası var.

Savcı sanal bahis iddialarını
tanık beyanlarına dayandırmış.
Ancak delillendirme yapılmamış.
İddianamede sanal bahis
ayağının baş şüphelisi Derkan
Başer olmasına rağmen Engin
Polat ve Derkan Başer arasındaki
bağ somut olarak ortaya
konulmamış. Gizli tanık Mert’in
ifadesinde belirtilen Kıbrıs giriş
tarihinin doğrulatılmasının dışında
bir şey yok. HTS kayıtları ile
yapılan tespitler iddianamede
yok. Engin Polat ile Derkan Başer
arasında bağdan bahsediliyor
ama iddianamede sanıklar
arasında Derkan Başer yok.

Savcılık, sanal bahis ile ilgili
biri gizli dört tanık ifadesine yer
vermiş. Gizli tanığın Engin Polat’ı
Derkan Başer ile birlikte gördüm
dediği tarih ile Engin Polat’ın
KKTC’ye giriş çıkış yaptığına dair
kayıtlar ile uyumlu çıkmış. Diğer
bir tanık Erkan Şahin ifadesinde
Seyhan Soylu’nun çalışanı
vasıtasıyla Polatlar ile tanıştığını
beyan ediyor; “Araları bozulunca
Engin ve Dilan Polat’ın telefonu
ve bilgisayarına gizlice uzaktan
erişim sağladım ve yazışmaları
kaydettim” diyor. Bu tanığın
verdiği ifade de üç önemli durum
var. Birinci durum Engin Polat’ın
ICQ programını kullandığını
belirtmiş, yazışmaları kaydettiğini
belirtmiş bu yazışmalar
içerisinde de yasadışı bahis
sitesi olduğu tespit edilen
“vdcasino” ve “vidobet”
isimli sitelerin Engin Polat
tarafından organize edildiğini
iddia etmiş.

Burada şunu belirtmem
gerekiyor. Derkan Başer
o dönemde sadece ICQ
kullanmıyor. Skype adlı
uygulamayı da kullanıyor.
Bu uygulamadaki kullanıcı
adı “ATALAY POLAT”. Skype
adresinin kayıtlı olduğu telefon
+380633881587. Şimdi kullandığı
telefon başka. Nereden biliyorum
çünkü beni aradı. “Jasminbet
bana ait doğru. Sanal bahis işi
yapıyorum doğru ancak Engin
Polat ile bağım yok” dedi. Bu
hesapları sordum doğruladı.
Tanık Erkan Şahin de kaydettiği
USB’nin bulunduğu adresini
vermiş ve şifresini bildirmiş.
Savcılık adresten bu USB’yi almış
ancak içindeki şifreli dosyaları
açamamış ve siber şu anda
uğraşıyormuş. Erkan Şahin, “Ben
yasadışı elde ettiğim bu bilgileri
daha Polatlar soruşturması
başlamadan çok önce CİMER’e
belgeleri ile bildirdim” diye
belirtmiş. Yani USB’de kayıtlı
olan Engin Polat ve Derkan Başer
arasında geçtiği iddia edilen
kayıtları CİMER’e bildirmiş. Bakın
bu delil yasadışı elde edilmiş.
Hatta delil olarak dahi kabul
görmez ama gerçeğin ortaya
çıkması için bu yazışma var mı,
yok mu ortaya konulmalı.
CİMER başvurusunun alınıp
alınmadığı ile ilgili bir bilgiyi
iddianamede göremedim.
İddianamede somut olan
durum sahte fatura ve sahte
satışlar. Masak raporları kuşkuya
mahal vermeyecek şekilde ortaya
koymuş. İddianameye göre
sadece bu dava kapsamında 1.2
milyar TL’lik bir işlem hacminden
bahsediliyor.


### SANAL BAHİS

Mesela Engin Polat,
anneannesi Zehra Yılmaz’ın
üzerine dahil şirketler kurup 489
milyon TL sahte fatura kestirip
vergi kaçırmış, şoför olarak
çalışan Engin Polat’ın yeğeni
Engin Polat’ın hesabına 33
milyon TL para yatırmış.
İddianamede yer alan Trendyol
üzerinden yapılan bir duruma
da dikkat çekeceğim. İkinci
Masak raporunda yer alan
bir bilgiye göre meslek bilgisi
“Radyo, TV, Posta Yoluyla veya
İnternet Üzerinden Yapılan
Perakende Ticaret” olan, çeşitli
soruşturmalar geçiren Erdinç
Özel adında bir kişi; tanesi 72
TL olan sabunu iki ay içerisinde
1866 seferde toplam 16 bin 560
adet alıp 1.2 milyon TL ödemiş.
Bu durum akla mantığa uygun
değil. İddianamede bu durumun
ayrıntılarını göremeyince Polat’ın
avukatlarını aradım. Satışların
gerçek olduğunu, çok defa
alım nedeninin Trendyol kotası
olduğunu, vergi müfettişlerinin
bu satışa dair evrakı incelediğini
ve aksi bir durum ile
karşılaşmadıklarını beyan ettiler.

Soruşturmaya konu kişi ve
şirketlerin tahsilat verileri toplamı
1.2 milyar TL iken fiili ödeme
verileri toplamı 850 milyon lira
olarak gösterilmiş. 400 milyon
liradan fazla para var ortada.
Polat ailesinin şirketleri ile birlikte
sabun, krem gibi kozmetik
ürünler satarak elde ettiği iddia
edilen 1.2 milyar TL paranın
tamamının yasal yollar ile elde
edildiği düşünülmüyor. Bu
paranın büyük bölümünün sanal
bahis parası olduğunu Engin
Polat önderliğinde bir örgütün bu
parayı resmi şirketler vasıtasıyla
akladığını düşünülüyor.

Sonuç olarak iddianame
zayıf ve yetersiz. Ancak ortada
“Suçsuzlar, raporlar tertemiz
geldi, beraat edecekler, hakları
yendi” gibi sapla samanın
birbirine gireceği durum da
yok. Ortada net olan bir hırsızlık
durumu var. Kovuşturma sürecini
takip edeceğiz ancak kim olursa
olsun herkesin hukukunu,
adaleti savunmak zorundayız. Ek
klasörleri inceliyorum. İncelemem
bitince tekrar yazacağım.
İddianameye göre “örgüt lideri”
Engin Polat ve “örgütün üst
düzey yöneticileri” haricindeki
kişilerin Dilan Polat da dahil
adli kontrol ile tahliye olması
gerekiyor. Umarım adalet de
yerini bulur... Suçlular cezasını
alır, suçsuzlar ise aklanıp
kurtulur.

